<<15>>
=ΕΙΡΜΟΙ Αʹ ΗΧΟΥ=
=ΑΚΟΛΟΥΘΙΑ ΑΝΑΣΤΑΣΙΜΟΣ=
=Ποίημα Ἰωάννου μοναχοῦ=

=Ἦχος αʹ. ᾨδὴ αʹ=
{{id=1}} Σοῦ ἡ τροπαιοῦχος δεξιὰ θεοπρεπῶς ἐν ἰσχύϊ δεδόξασται· αὕτη γάρ, ἀθάνατε, ὡς πανσθενὴς ὑπεναντίους ἔθραυσε τοῖς Ἰσραηλίταις ὁδὸν βυθοῦ καινουργήσασα.

=ᾨδὴ γʹ=
{{id=2}} Ὁ μόνος εἰδὼς τῆς τῶν βροτῶν οὐσίας τὴν ἀσθένειαν καὶ συμπαθῶς αὐτὴν μορφωσάμενος περίζωσόν με ἐξ ὕψους δύναμιν τοῦ βοᾶν σοι ἅγιος ὁ ναὸς ὁ ἔμψυχος τῆς ἀφράστου σου δόξης, φιλάνθρωπε.

=ᾨδὴ δʹ=
{{id=3}} Ὄρος σε τῇ χάριτι τῇ θείᾳ κατάσκιον προβλεπτικοῖς ὁ Ἀββακοὺμ κατανοήσας ὀφθαλμοῖς ἐκ σοῦ ἐξελεύσεσθαι τοῦ Ἰσραὴλ προανεφώνει τὸν ἅγιον εἰς σωτηρίαν ἡμῶν τῶν ὑμνούντων σε.

=ᾨδὴ εʹ=
{{id=4}} Ὁ φωτίσας τῇ ἐλλάμψει τῆς σῆς παρουσίας, Χριστέ, καὶ φαιδρύνας τῷ σταυρῷ σου τοῦ κόσμου τὰ πέρατα τὰς καρδίας φώτισον φωτὶ τῆς σῆς θεογνωσίας τῶν ὀρθοδόξως ὑμνούντων σε.

=ᾨδὴ ϛʹ=
{{id=5}} Ἐκύκλωσεν ἡμᾶς ἐσχάτη ἄβυσσος οὐκ ἔστιν ὁ ῥυόμενος ἐλογίσθημεν ὡς πρόβατα σφαγῆς σῶσον τὸν λαόν σου ὁ Θεὸς ἡμῶν σὺ γὰρ ἰσχὺς τῶν ἀσθενούντων καὶ ἐπανόρθωσις.

=ᾨδὴ ζʹ=
{{id=6}} Σὲ νοητήν, Θεοτόκε, κάμινον κατανοοῦμεν οἱ πιστοί· ὡς γὰρ παῖδας ἔσωσε τρεῖς ὁ ὑπερυψούμενος κόσμον ἀνεκαίνισεν ἐν τῇ γαστρί σου ὁλόκληρον ὁ αἰνετὸς τῶν πατέρων Θεὸς καὶ ὑπερένδοξος.

=ᾨδὴ ηʹ=
{{id=7}} Ἐν καμίνῳ παῖδες Ἰσραὴλ ὡς ἐν χωνευτηρίῳ τῷ κάλλει τῆς εὐσεβείας καθαρώτερον χρυσοῦ ἀπέστιλβον λέγοντες·<<16>> εὐλογεῖτε πάντα τὰ ἔργα Κυρίου τὸν Κύριον ὑμνεῖτε καὶ ὑπερυψοῦτε 
αὐτὸν εἰς τοὺς αἰῶνας.

=ᾨδὴ θʹ=
{{id=8}} Τύπον τῆς ἁγνῆς λοχείας σου πυρπολουμένη βάτος ἔδειξεν ἄφλεκτος· καὶ νῦν καθ’ ἡμῶν τῶν πειρασμῶν ἀγριαίνουσαν κατασβέσαι αἰτοῦμεν τὴν κάμινον ἵνα σε, Θεοτόκε, ἀκαταπαύστως μεγαλύνωμεν.
